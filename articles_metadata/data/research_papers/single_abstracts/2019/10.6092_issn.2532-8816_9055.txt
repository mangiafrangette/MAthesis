La rivoluzione digitale porta con sé la sfida più complessa della contemporaneità. Il digitale ha trasformato completamente le modalità di produzione, trasmissione e condivisione del sapere e il nostro modo stesso d’interagire con esso. Diventa ineludibile ripensare il digitale e la digitalizzazione quali espressioni sociali e culturali dell’epoca contemporanea. Il che comporta la necessità di ripensare i dati digitali in quanto entità culturali prodotte dalle società, e non più quali meri strumenti di semplificazione della gestione amministrativa o surroghe virtuali del patrimonio culturale analogico. Diviene urgente intraprendere serie politiche finalizzate a garantirne la conservazione non solo degli aspetti formali, ma soprattutto degli aspetti strutturali e descrittivi che ne qualificano e identificano i processi creativi ed evolutivi, e ne giustificano il ruolo di testimoni e memoria storica da trasferire nell’integrità dei processi nel tempo e nello spazio. Il presente contributo intende proporre una ridefinizione strutturale dei dati digitali, finalizzata a conferirgli caratteristiche utili a configurarli quali risorse culturali tramite cui conoscere i processi che caratterizzano l’era digitale contemporanea, affidando ai metadati la funzione di fonti primarie cui le generazioni future potranno accedere per leggerne, studiarne, condividerne e riusarne le informazioni.