Digitales forum romanum è un progetto di storia pubblica digitale promosso e sviluppato dal Winckelmann Institute dell’Università Humboldt (Berlino) in collaborazione con numerosi altri enti e istituzioni, non solo tedeschi. Il progetto, partendo dalla ricerca scientifica sugli edifici del Foro Romano, intende ricostruire in 3D le diverse versioni del luogo nel tempo, rendendole accessibili via web. Si tratta di un progetto unico nel panorama variegato e complesso del 3D applicato al patrimonio archeologico, proprio perché affronta il problema della visualizzazione dei dati lungo una linea temporale.